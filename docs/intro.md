---
title: معرفی زربان
sidebar_position: 1
slug: /
---

# زربان چیست؟

زربان یک پلتفرم خدمات مالی غیر متمرکزِ «بدون نیاز به اعتماد» اس‍ت. این پلتفرم تشکیل شده از یک «بازار سپرده‌گذاری/وام‌گیری» و یک «صندوق ایجاد موقعیت بدهی ریالی». در این پلتفرم می‌توان رمزارز را به صورت وثیقه قفل کرد و مابه‌ازای آن رمزارز دیگری را به عنوان وام دریافت کرد. سرمایه‌گذاران این امکان را نیز دارند که رمزارز خود را در پلتفرم قفل کند و به دیگران وام دهند و از این طریق سودِ وام را به عنوان پاداش دریافت کنند.

از طرف دیگر برای اولین بار با استفاده از «صندوق ایجاد موقعیت بدهی ریالی» می‌توان مابه‌ازای رمزارز قفل شده در صندوق، موقعیت بدهی ریالی اختیار کرد. کاربر با استفاده از این صندوق می‌تواند دارایی رمزارزی خود را وثیقه کند و به مقدار نیازش بدهی ریالی ایجاد کند که توسط توکن حامل بدهی ریالی، قابل اندازه‌گیری است.


## چرا زربان؟

زربان یک پلتفرم وام‌دهی بر بستر بلاکچین است که به شکل یک قرارداد هوشمند عمل می‌کند. شما در زربان پول خود را در اختیار فرد یا نهاد قرار نمی‌دهید و از فرد یا نهادی وام نمی‌گیرید؛ همه چیز به شکل غیر متمرکز پیش می‌رود و فرآیندها بر بستر بلاکچین و با کد و قراردادهای هوشمند اجرا می‌شوند. به همین دلیل امنیت زربان به شدت قوی است.

از طرف دیگر در زربان نیاز به احراز هویت نیست و کاربران به ضامن و وثیقه‌ مرسوم سیستم‌های متمرکز نیاز ندارند. علت این امر کارکرد زربان به عنوان یک پلتفرم غیرامانی و بر بستر بلاکچین است. 

برای حفظ ارزش دارایی‌ها ممکن است خیلی‌ افراد بخواهند اصل سرمایه‌ خود را به شکل ارزهای دیگر نگه دارند و همچنان معادل ریالی آن را هم به کار گیرند که این کار در زربان ممکن شده است.
زربان به کاربران خود کمک می‌کند تا در عین اینکه از افزایش قیمت ارزهای دیجیتال خود منتفع می‌شوند بتوانند در صورت نیاز به نقدینگی، بدون فروش دارایی‌های رمزارزی‌شان موقعیت بدهی ریالی (ZAR) ایجاد کنند.

## بازار وام و سپرده زربان چیست؟ 

در بازار وام و سپرده زربان افراد می‌توانند هم رمزارز خود را در استخرهای وام‌دهی قفل کنند و به دیگران وام دهند و هم می‌توانند به اعتبار رمزارز قفل شده‌ خود، رمزارز دیگری (مثلا stablecoin) وام بگیرند. با یکپارچی موجود بین دو بخش این پلتفرم (بازار و صندوق)، کاربر می‌تواند توکن ZAR را هم به استخر متصل کند و وام دهد.

بازار سرمایه‌گذاری/وام‌گیری زربان، به صورت «بدون نیاز به اعتماد» کار می‌کند؛ یعنی کاربر نیاز به تایید نهاد، فرد یا چیز دیگری ندارد و تمام وثایق لازم او، والت (کیف پول) و میزان دارایی رمزارزی‌اش است. از طرف دیگر، کاربر نیاز به اعتماد به نهاد یا فرد خاصی نیز ندارد، چون تمامی مراحل و شرایط به صورت غیرمتمرکز و روی بلاکچین ثبت می‌شود. 

## صندوق زربان چیست؟

صندوق بخشی از پلتفرم زربان است که در آن کاربران امکان سپرده‌ گذاری رمزارز خود را به منظور ایجاد موقعیت سپرده پیدا می‌کنند. کاربر ابتدا با متصل کردن والت خود به پلتفرم، میزان دلخواه از رمزارز (رمزارزهای پشتیبانی شده در زربان) را به صورت سپرده در می‌آورد. این فرآیند از طریق قرارداد هوشمند (smart contract) و به صورت اتوماتیک انجام می‌شود و مبلغ ورودی به مخزن زربان انتقال می‌یابد. کاربر یک توکن «موقعیت سپرده به نام ZAR» دریافت می‌کند. این توکن سندِ دارایی کاربر نزد مخزن زربان است. 

کاربر می‌تواند با اعتباری که در مخزن زربان دارد، سپرده‌ خود را به استخرهای وام‌دهی انتقال دهد و در صورتی که دارایی‌اش وام گرفته شود، از سود وام بهره ببرد. این سود در پلتفرم به روش خاصی محاسبه می‌شود که در ادامه به آن خواهیم پرداخت. از طرف دیگر می‌توان با همین اعتبارِ سپرده نزد زربان، در صورت نیاز تا سقف 70% از ارزش کل دارایی را به شکل رمزارزهای دیگر هم وام گرفت.

کارکرد بازار سرمایه‌گذاری و وام‌دهی زربان به صورت کاملا غیرمتمرکز است و تماما روی بلاکچین اتفاق می‌افتد. 


