---
title: استخر نقدینگی
sidebar_position: 4
slug: /staking
---

# استخر نقدینگی

## استِیکینگ چیست؟

استِیکینگ (استیکینگ) گزینه‌ای است که پیش روی دارندگان رمزارز وجود دارد، تا بدون فروختن ارزهای دیجیتال خود، با استفاده از آن‌ها درآمد غیرفعال (passive income) کسب کنند. برای درک ملموس‌تر استیکینگ، یک حساب پس‌انداز بانکی با سود بالا را در نظر بگیرید؛ زمانیکه شما پول خود را در یک حساب پس‌انداز مدت دار قرار می‌دهید، بانک بطور معمول از آن پول برای اعطای وام به دیگران استفاده می‌کند و شما در عوضِ پولی که در حساب‌تان بلوکه شده، درصدی از سود وام‌های پرداختی را دریافت می‌کنید؛ اگرچه که این درصد سود، بسیار ناچیز است.

به عبارت ساده‌تر، استیکینگ را می‌توان راه‌کار جایگزین استخراج رمزارز، با صرف منابع سیستم و زمان کمتر، معرفی کرد. در استیکینگ، بخشی از رمزارزهای موجود در کیف پول دیجیتال، برای پشتیبانی از امنیت و عملکرد شبکه‌ی بلاکچین، بلوکه می‌شود؛ یعنی استیکینگ فرآیند بلوکه کردن ارز دیجیتال، برای دریافت سود/جایزه است.

برای درک بهتر استیکینگ، ابتدا باید با نحوه عملکرد Proof of Stake (اثبات سهام) – به اختصار  PoS – آشنا شوید. PoS یک مکانیزم “توافق عام” (consensus) است که به شبکه‌های بلاکچین اجازه می‌دهد که همزمان با مصرف انرژی بصورت کارآمد، با حفظ خاصیت “غیرمتمرکز بودن” در سطح قابل قبول (حداقل در تئوری)، فعالیت کنند. 

## Proof of Stake چیست؟

اگر نحوه‌ی عملکرد بیتکوین را بدانید، احتمالا با مفهوم Proof of Work – به اختصار PoW – آشنا هستید. PoW مکانیزمی است که به معاملات (Transactions) اجازه می‌دهد تا در یک بلوک گردآوری شوند؛ سپس این بلوک‌ها به هم لینک می‌شوند تا شبکه بلاکچین را تشکیل دهند. به عبارتی استخراج کنندگان بیتکوین، برای حل یک مسئله ریاضی بسیار پیچیده باهم رقابت می‌کنند و هر ماینری که زودتر آن را حل کند، امتیاز اضافه کردن بلوک بعدی به بلاکچین را بدست می‌آورد.

باوجود اینکه PoW یک مکانیزم بسیار قدرتمند بصورت غیرمتمرکز است، اشکالی که وجود دارد تعداد زیاد محاسبات رندم است؛ حل کردن این مسئله‌ها توسط ماینرها، کاربرد دیگری غیر از امن نگاه داشتن شبکه ندارند. این سوال مطرح می‌شود که آیا راهی برای حفظ کردن قراردادهای غیرمتمرکز، بدون نیاز به این حجم بالای محاسبات وجود دارد؟

ایده‌ی اصلی مکانیزم PoS این است که مشارکت کنندگان می‌توانند بخشی از کوین‌ها (بر اساس تعریف استیک) خود را قفل کنند و در فواصل خاص، پروتکل حق ثبت بلوک بعدی را بصورت تصادفی، به یکی از آن‌ها می‌دهد. معمولا احتمال انتخاب شدن با میزان کوین‌های بلوکه شده متناسب است؛ هرچه رمزارز بیشتری ذخیره شده باشد، شانس انتخاب شدن بیشتر است.

بر خلاف مکانیزم PoW که ایجاد بلوک جدید به توانایی شرکت کنندگان در حل کردن مسائل پیچیده (hash challenges) مرتبط است؛ در مکانیزم PoS میزان شانس تشکیل بلوک جدید، با توجه به تعداد کوین‌های استیک شده (Staking coins) تعیین می‌شود.

## استیکینگ چگونه عمل می‌کند؟

فرآیند استیکینگ تنها از طریق مکانیزم PoS امکان‌پذیر است. این روشی است که توسط شبکه‌های بلاکچین مشخصی به کار می‌رود تا با استفاده از آن، مشارکت کنندگان درست کار و صادق را انتخاب کرده تا بلوک‌های جدید دیتا که به شبکه افزوده شده‌اند را تایید کنند.

از آنجا که این مکانیزم، مشارکت کنندگان در شبکه که با عناوین استیکرها یا تایید کنندگان (Validators) شناخته می‌شوند، را وادار به خرید و بلوکه کردن حجم مشخصی از توکن‌ها می‌کند؛ تمایل برای دغل بازی در شبکه را کاهش می‌دهد. اگر شبکه‌ی بلاکچین به واسطه فعالیت‌های مخرب، فاسد شود؛ توکن بومی‌ای که با آن شبکه در ارتباط است، دچار سقوط شدید ارزش می‌شود، و افرادی که در شبکه خرابکاری کرده‌اند، پول از دست خواهند داد.

با توجه به تعاریف بالا، کوین‌های استیک شده (staked coins)، به عنوان تضمینی از سوی validatorها عمل می‌کند تا اطمینان حاصل شود که شرکت کنندگان بصورت صادقانه و به صلاح شبکه فعالیت می‌کنند. در ازای تعهد استیکرها به شبکه، جایزه‌ای در قالب رمزارز بومی شبکه بلاکچین به آن‌ها اختصاص داده می‌شود. هرچه میزان سرمایه‌ی استیک شده بیشتر باشد، شانس ثبت بلوک جدید و دریافت جایزه نیز بیشتر می‌شود؛ همچنین میزان کوین‌های بلوکه شده، شرکت کننده را به فعالیت صادقانه بیشتر تشویق می‌کند.

## مفهوم استخر استیکینگ به چه معناست؟

لزومی وجود ندارد که کوین‌های استیک شده، صرفا متعلق به یک نفر باشد؛ در بیشتر مواقع، تایید کنندگان (Validators) یک استخر استیکینگ راه‌اندازی کرده و دیگر صاحبان رمزارز را به stake کردن کوین‌های خود در این استخر تشویق می‌کنند، تا به نمایندگی از آن‌ها فرآیند استیکینگ را انجام دهند. با تشکیل استخرهای استیکینگ برخی موانع از سر راه برداشته می‌شود و افراد بیشتری می‌توانند در فرآیند استیکینگ مشارکت کنند. 

راه‌اندازی و نگهداری از یک استخر استیکینگ، نیاز به وقت زیاد و تخصص و تجربه دارد. معمولا استخرهای استیکینگ، در شبکه‌هایی که شرایط سختی (چه از نظر فنی و چه از نظر مالی) برای ورود به آن‌ها وجود دارد، کاربردی‌تر و موثرتر هستند. بنابراین بسیاری از ارائه‌دهندگان خدمات استخر استیکینگ، بخشی از جایزه‌ای که بین شرکت کنندگان تقسیم می‌شود را در قالب هزینه‌ی خدمات، کسر می‌کنند.

علاوه بر این‌ها، استخرهای استیکینگ انعطاف بیشتری را برای افراد علاقه‌مند به استیکینگ فراهم می‌کنند. بطور معمول، کوین‌های استیک شده باید برای مدت زمان مشخصی که توسط پروتکل تعیین می‌شود، بلوکه شوند و همچنین در بیشتر مواقع، یک حداقل حجم قابل توجه از رمزارز برای ورود به فرآیند استیکینگ وجود دارد تا انگیزه‌ی فعالیت‌های مخرب از سوی شرکت کنندگان را کاهش دهد. اما اکثریت استخرهای استیکینگ، حجم سرمایه اولیه‌ی کمی را طلب می‌کنند و همچنین بازه زمانی اضافه‌ای برای خارج کردن سرمایه در نظر نمی‌گیرند. 

با توجه به موارد فوق، برای کاربران جدیدی که به استیکینگ علاقه دارند؛ حالت ایده‌آل اینست که بجای استیکینگ بصورت فردی، به یک استخر استیکینگ بپیوندند.

## بدهی بد چیست؟

وقتی مقدار وام دریافت شده توسط شما از میزان وثیقه ارائه شده بیشتر است، پروسه مصادره شدن وثیقه و مزایده آن انجام میشود. اما در شرایطی که نوسانات بازار زیاد است، ممکن است که مزایده در زمان درست آن انجام نگیرد و در پی آن وثیقه موجود برای پرداخت موقعیت بدهی ایجاد شده کافی نیست. این اتفاق منجر به ایجاد بدهی بد درون سیستم میگردد.

## رویکرد زربان در مواجه با بدهی بد چیست؟

سرمایه گذارانی که رمزارز DAI و توکن ZAR را  به میزانی مساوی فراهم و استیک کرده اند، شامل دریافت سود سالیانه مشخص میشوند. اما لازم به ذکر است که انجام این کار خالی از ریسک نبوده و در شرایطی که بدهی بد در سیستم ایجاد شود، زربان این بدهی را با سودی که قرار بود به استیکرها تعلق پیدا کند، پرداخت میکند.
